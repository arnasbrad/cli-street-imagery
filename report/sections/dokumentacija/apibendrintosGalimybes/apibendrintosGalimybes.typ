#set text(lang: "lt", region: "lt")
== Apibendrintas sistemos galimybių aprašymas

Ši sistema suteikia unikalią galimybę tyrinėti gatvės lygio panoramas tiesiogiai komandinės
eilutės aplinkoje, atvaizduojant jas stilizuotu ASCII menu. Pagrindinis tikslas – leisti
vartotojui virtualiai „keliauti“ po pasaulį neįprastu, tekstiniu formatu, naudojant klaviatūros
komandas vietoj įprastos grafinės sąsajos. Sistema sujungia prieigą prie gatvių vaizdų duomenų bazės
su dinamišku vaizdų konvertavimu į ASCII simbolius.

Pagrindinės funkcijos, prieinamos galutiniam naudotojui, apima kelias sritis. Visų pirma, vartotojas
gali pradėti naršymą įvairiais būdais: nurodydamas konkrečią vietą (pagal geografines koordinates, adresą
ar specifinį „Mapillary“ paveikslėlio identifikatorių) arba pasirinkdamas žaidybinį režimą. Šis režimas
pateikia atsitiktinį gatvės vaizdą ASCII formatu, o vartotojo užduotis – atspėti, kurioje šalyje jis yra.
Pradėjus naršymą ar žaidimą, vartotojas gali judėti virtualioje aplinkoje: arba pasirinkdamas vieną iš
artimiausių aplinkinių vaizdų (navigacija pagal spindulį), arba keliaudamas pirmyn ir atgal pagal
„Mapillary“ vaizdų seką.

Be naršymo, sistema suteikia papildomų galimybių. Vartotojas gali bet kuriuo metu išsikviesti pagalbos
meniu, kuriame rodomos tuo metu aktyvios klaviatūros komandos. Jei vartotojui patinka konkretus ASCII
formatu sugeneruotas vaizdas, jį galima išsaugoti kaip standartinį PNG formato paveikslėlį arba gauti nuorodą,
tinkamą dalintis socialiniuose tinkluose (naudojant „Imgur“ paslaugą). Galiausiai, vartotojas gali bet kada
baigti darbą su programa. Taip pat numatyta galimybė naudotis specialiu scenarijumi („vedliu“), kuris palengvina
pradinės programos konfigūracijos (Programavimo sąsajų raktų, vaizdo generavimo parinkčių ir kt.) sukūrimą,
nors konfigūracijos failą galima redaguoti ir rankiniu būdu.

